segmentnr	original	analyzed
SA_GK19_kmeghdpu-0	kaś cit kāntāvirahaguruṇā svādhikārapramattaḥ śāpenāstaṅgamitamahimā varṣabhogyeṇa bhartuḥ /	kaḥ cit kāntā viraha guruṇā sva adhikāra pramattaḥ śāpena astaṅga mita mahimā varṣa bhogyeṇa bhartuḥ 
SA_GK19_kmeghdpu-1	yakṣaś cakre janakatanayāsnānapuṇyodakeṣu snigdhacchāyātaruṣu vasatiṃ rāmagiryāśrameṣu // KMgD_1 //	yakṣaḥ cakre janakatanayā snāna puṇya udakeṣu snigdha chāyā taruṣu vasatim rāmagiri āśrameṣu 
SA_GK19_kmeghdpu-2	tasminn adrau kati cid abalāviprayuktaḥ sa kāmī nītvā māsān kanakavalayabhraṃśariktaprakoṣṭhaḥ /	tasmin adrau kati cit abalā viprayuktaḥ sa kāmī nītvā māsān kanaka valaya bhraṃśa rikta prakoṣṭhaḥ 
SA_GK19_kmeghdpu-3	āṣāḍhasya prathamadivase megham āśliṣṭasānuṃ vaprakrīḍāpariṇatagajaprekṣaṇīyaṃ dadarśa // KMgD_2 //	āṣāḍhasya prathama divase megham āśliṣṭa sānum vapra krīḍā pariṇata gaja prekṣaṇīyam dadarśa 
SA_GK19_kmeghdpu-4	tasya sthitvā katham api puraḥ ketakādhānahetor antarbāṣpaś ciram anucaro rājarājasya dadhyau /	tasya sthitvā katham api puras ketaka ādhāna hetoḥ antar bāṣpaḥ ciram anucaraḥ rājarājasya dadhyau 
SA_GK19_kmeghdpu-5	meghāloke bhavati sukhino 'py anyathāvṛtti cetaḥ kaṇṭhāśleṣapraṇayini jane kiṃ punar dūrasaṃsthe // KMgD_3 //	megha āloke bhavati sukhinaḥ u pi anyathāvṛtti cetaḥ kaṇṭha āśleṣa praṇayini jane kim punar dūra saṃsthe 
SA_GK19_kmeghdpu-6	pratyāsanne nabhasi dayitājīvitālambanārthī jīmūtena svakuśalamayīṃ hārayiṣyan pravṛttim /	pratyāsanne nabhasi dayitā jīvita ālambana arthī jīmūtena sva kuśala mayīm hārayiṣyan pravṛttim 
SA_GK19_kmeghdpu-7	sa pratyagraiḥ kuṭajakusumaiḥ kalpitārghāya tasmai prītaḥ prītipramukhavacanaṃ svāgataṃ vyājahāra // KMgD_4 //	sa pratyagraiḥ kuṭaja kusumaiḥ kalpita arghāya tasmai prītaḥ prīti pramukha vacanam svāgatam vyājahāra 
SA_GK19_kmeghdpu-8	dhūmajyotiḥsalilamarutāṃ saṃnipātaḥ kva meghaḥ saṃdeśārthāḥ kva paṭukaraṇaiḥ prāṇibhiḥ prāpaṇīyāḥ /	dhūma jyotiḥ salila marutām saṃnipātaḥ kva meghaḥ saṃdeśa arthāḥ kva paṭu karaṇaiḥ prāṇibhiḥ prāpaṇīyāḥ 
SA_GK19_kmeghdpu-9	ity autsukyād aparigaṇayan guhyakas taṃ yayāce kāmārtā hi prakṛtikṛpaṇāś cetanācetaneṣu // KMgD_5 //	iti autsukyāt a parigaṇayan guhyakaḥ tam yayāce kāma ārtāḥ hi prakṛti kṛpaṇāḥ cetana acetaneṣu 
SA_GK19_kmeghdpu-10	jātaṃ vaṃśe bhuvanavidite puṣkarāvartakānāṃ jānāmi tvāṃ prakṛtipuruṣaṃ kāmarūpaṃ maghonaḥ /	jātam vaṃśe bhuvana vidite puṣkarāvartakānām jānāmi tvām prakṛti puruṣam kāmarūpam maghonaḥ 
SA_GK19_kmeghdpu-11	tenārthitvaṃ tvayi vidhivaśād dūrabandhur gato 'haṃ yācñā moghā varam adhiguṇe nādhame labdhakāmā // KMgD_6 //	tena arthi tvam tvayi vidhi vaśāt dūra bandhuḥ gataḥ ham yācñā moghā varam adhiguṇe nā adhame labdha kāmā 
SA_GK19_kmeghdpu-12	saṃtaptānāṃ tvam asi śaraṇaṃ tat payoda priyāyāḥ saṃdeśaṃ me hara dhanapatikrodhaviśleṣitasya /	saṃtaptānām tvam asi śaraṇam tat payoda priyāyāḥ saṃdeśam me hara dhanapati krodha viśleṣitasya 
SA_GK19_kmeghdpu-13	gantavyā te vasatir alakā nāma yakṣeśvarāṇāṃ bāhyodyānasthitaharaśiraścandrikādhautaharmyā // KMgD_7 //	gantavyā te vasatiḥ alakā nāma yakṣa īśvarāṇām bāhya udyāna sthita hara śiraḥ candrikā dhauta harmyā 
SA_GK19_kmeghdpu-14	tvām ārūḍhaṃ pavanapadavīm udgṛhītālakāntāḥ prekṣiṣyante pathikavanitāḥ pratyayād āśvasantyaḥ /	tvām ārūḍham pavana padavīm udgṛhīta alaka antāḥ prekṣiṣyante pathika vanitāḥ pratyayāt āśvasantyaḥ 
SA_GK19_kmeghdpu-15	kaḥ saṃnaddhe virahavidhurāṃ tvayy upekṣeta jāyāṃ na syād anyo 'py aham iva jano yaḥ parādhīnavṛttiḥ // KMgD_8 //	kaḥ saṃnaddhe viraha vidhurām tvayi upekṣeta jāyām na syāt aham iva janaḥ yaḥ para adhīna vṛttiḥ 
SA_GK19_kmeghdpu-16	mandaṃ mandaṃ nudati pavanaś cānukūlo yathā tvāṃ vāmaś cāyaṃ nadati madhuraṃ cātakas te sagandhaḥ /	mandam mandam nudati pavanaḥ ca anukūlaḥ yathā tvām vāmaḥ ca ayam nadati madhuram cātakaḥ te sa gandhaḥ 
SA_GK19_kmeghdpu-17	garbhādhānakṣaṇaparicayān nūnam ābaddhamālāḥ seviṣyante nayanasubhagaṃ khe bhavantaṃ balākāḥ // KMgD_9 //	garbhādhāna kṣaṇa paricayāt nūnam ābaddha mālāḥ seviṣyante nayana subhagam khe bhavantam balākāḥ 
SA_GK19_kmeghdpu-18	tāṃ cāvaśyaṃ divasagaṇanātatparām ekapatnīm avyāpannām avihatagatir drakṣyasi bhrātṛjāyām /	tām ca avaśyam divasa gaṇanā tatparām ekapatnīm a vyāpannām avihata gatiḥ drakṣyasi bhrātṛ jāyām 
SA_GK19_kmeghdpu-19	āśābandhaḥ kusumasadṛśaṃ prāyaśo hy aṅganānāṃ sadyaḥpāti praṇayi hṛdayaṃ viprayoge ruṇaddhi // KMgD_10 //	āśābandhaḥ kusuma sadṛśam prāyaśas hi aṅganānām sadyaḥpāti praṇayi hṛdayam viprayoge ruṇaddhi 
SA_GK19_kmeghdpu-20	kartuṃ yac ca prabhavati mahīm ucchilīndhrām avandhyāṃ tac chrutvā te śravaṇasubhagaṃ garjitaṃ mānasotkāḥ /	kartum yat ca prabhavati mahīm ucchilīndhrām avandhyām tat śrutvā te śravaṇa subhagam garjitam mānasa utkāḥ 
SA_GK19_kmeghdpu-21	ā kailāsād bisakisalayacchedapātheyavantaḥ saṃpatsyante nabhasi bhavato rājahaṃsāḥ sahāyāḥ // KMgD_11 //	ā kailāsāt bisa kisalaya cheda pātheyavantaḥ saṃpatsyante nabhasi bhavataḥ rājahaṃsāḥ sahāyāḥ 
SA_GK19_kmeghdpu-22	āpṛcchasva priyasakham amuṃ tuṅgam āliṅgya śailaṃ vandyaiḥ puṃsāṃ raghupatipadair aṅkitaṃ mekhalāsu /	āpṛcchasva priya sakham amum tuṅgam āliṅgya śailam vandyaiḥ puṃsām raghupati padaiḥ aṅkitam mekhalāsu 
SA_GK19_kmeghdpu-23	kāle kāle bhavati bhavatā yasya saṃyogam etya snehavyaktiś ciravirahajaṃ muñcato bāṣpam uṣṇam // KMgD_12 //	kāle kāle bhavati bhavatā yasya saṃyogam etya sneha vyaktiḥ cira viraha jam muñcataḥ bāṣpam uṣṇam 
SA_GK19_kmeghdpu-24	mārgaṃ tāvac chṛṇu kathayatas tvatprayāṇānurūpaṃ saṃdeśaṃ me tadanu jalada śroṣyasi śrotrapeyam /	mārgam tāvat śṛṇu kathayataḥ tvad prayāṇa anurūpam saṃdeśam me tadanu jalada śroṣyasi śrotra peyam 
SA_GK19_kmeghdpu-25	khinnaḥ khinnaḥ śikhariṣu padaṃ nyasya gantāsi yatra kṣīṇaḥ kṣīṇaḥ parilaghu payaḥ srotasāṃ copabhujya // KMgD_13 //	khinnaḥ khinnaḥ śikhariṣu padam nyasya gantāsi yatra kṣīṇaḥ kṣīṇaḥ parilaghu payaḥ srotasām ca upabhujya 
SA_GK19_kmeghdpu-26	adreḥ śṛṅgaṃ harati pavanaḥ kiṃ svid ity unmukhībhir dṛṣṭotsāhaś cakitacakitaṃ mugdhasiddhāṅganābhiḥ /	adreḥ śṛṅgam harati pavanaḥ kim svid iti unmukhībhiḥ dṛṣṭa utsāhaḥ cakita cakitam mugdha siddha aṅganābhiḥ 
SA_GK19_kmeghdpu-27	sthānād asmāt sarasaniculād utpatodaṅmukhaḥ khaṃ diṅnāgānāṃ pathi pariharan sthūlahastāvalepān // KMgD_14 //	sthānāt asmāt sarasa niculāt utpata udak mukhaḥ kham diṅnāgānām pathi pariharan sthūla hasta avalepān 
SA_GK19_kmeghdpu-28	ratnacchāyāvyatikara iva prekṣyam etat purastād valmīkāgrāt prabhavati dhanuḥkhaṇḍam ākhaṇḍalasya /	ratna chāyā vyatikare iva prekṣyam etat purastāt valmīka agrāt prabhavati dhanuḥ khaṇḍam ākhaṇḍalasya 
SA_GK19_kmeghdpu-29	yena śyāmaṃ vapur atitarāṃ kāntim āpatsyate te barheṇeva sphuritarucinā gopaveṣasya viṣṇoḥ // KMgD_15 //	yena śyāmam vapuḥ atitarām kāntim āpatsyate te barheṇa iva sphurita rucinā gopa veṣasya viṣṇoḥ 
SA_GK19_kmeghdpu-30	tvayy āyattaṃ kṛṣiphalam iti bhrūvikārānabhijñaiḥ prītisnigdhair janapadavadhūlocanaiḥ pīyamānaḥ /	tvayi āyattam kṛṣi phalam iti bhrū vikāra anabhijñaiḥ prīti snigdhaiḥ janapada vadhū locanaiḥ pīyamānaḥ 
SA_GK19_kmeghdpu-31	sadyaḥsīrotkaṣaṇasurabhikṣetram āruhya mālaṃ kiṃ cit paścād vraja laghugatir bhūya evottareṇa // KMgD_16 //	sadyas sīra utkaṣaṇa surabhi kṣetram āruhya mālam kim cit paścāt vraja laghu gatiḥ bhūyas evā uttareṇa 
SA_GK19_kmeghdpu-32	tvām āsārapraśamitavanopaplavaṃ sādhu mūrdhnā vakṣyaty adhvaśramaparigataṃ sānumān āmrakūṭaḥ /	tvām āsāra praśamita vana upaplavam sādhu mūrdhnā vakṣyati adhva śrama parigatam sānumān āmrakūṭaḥ 
SA_GK19_kmeghdpu-33	na kṣudro 'pi prathamasukṛtāpekṣayā saṃśrayāya prāpte mitre bhavati vimukhaḥ kiṃ punar yas tathoccaiḥ // KMgD_17 //	na kṣudraḥ pi prathama sukṛta apekṣayā saṃśrayāya prāpte mitre bhavati vimukhaḥ kim punar yaḥ tathā uccais 
SA_GK19_kmeghdpu-34	channopāntaḥ pariṇataphaladyotibhiḥ kānanāmrais tvayy ārūḍhe śikharam acalaḥ snigdhaveṇīsavarṇe /	channa upāntaḥ pariṇata phala dyotibhiḥ kānana āmraiḥ tvayi ārūḍhe śikharam acalaḥ snigdha veṇī savarṇe 
SA_GK19_kmeghdpu-35	nūnaṃ yāsyaty amaramithunaprekṣaṇīyām avasthāṃ madhye śyāmaḥ stana iva bhuvaḥ śeṣavistārapāṇḍuḥ // KMgD_18 //	nūnam yāsyati amara mithuna prekṣaṇīyām avasthām madhye śyāmaḥ stanaḥ iva bhuvaḥ śeṣa vistāra pāṇḍuḥ 
SA_GK19_kmeghdpu-36	sthitvā tasmin vanacaravadhūbhuktakuñje muhūrtaṃ toyotsargadrutataragatis tatparaṃ vartma tīrṇaḥ /	sthitvā tasmin vanacara vadhū bhukta kuñje muhūrtam toya utsarga drutatara gatiḥ tad param vartma tīrṇaḥ 
SA_GK19_kmeghdpu-37	revāṃ drakṣyasy upalaviṣame vindhyapāde viśīrṇāṃ bhakticchedair iva viracitāṃ bhūtim aṅge gajasya // KMgD_19 //	revām drakṣyasi upala viṣame vindhya pāde viśīrṇām bhakti chedaiḥ iva viracitām bhūtim aṅge gajasya 
SA_GK19_kmeghdpu-38	tasyās tiktair vanagajamadair vāsitaṃ vāntavṛṣṭir jambūkuñjapratihatarayaṃ toyam ādāya gaccheḥ /	tasyāḥ tiktaiḥ vana gaja madaiḥ vāsitam vānta vṛṣṭiḥ jambūkuñja pratihata rayam toyam ādāya gaccheḥ 
SA_GK19_kmeghdpu-39	antaḥsāraṃ ghana tulayituṃ nānilaḥ śakṣyati tvāṃ riktaḥ sarvo bhavati hi laghuḥ pūrṇatā gauravāya // KMgD_20 //	antar sāram ghana tulayitum nā anilaḥ śakṣyati tvām riktaḥ sarvaḥ bhavati hi laghuḥ pūrṇa tā gauravāya 
SA_GK19_kmeghdpu-40	nīpaṃ dṛṣṭvā haritakapiśaṃ kesarair ardharūḍhair āvirbhūtaprathamamukulāḥ kandalīś cānukaccham /	nīpam dṛṣṭvā harita kapiśam kesaraiḥ ardha rūḍhaiḥ āvirbhūta prathama mukulāḥ kandalīḥ ca anukaccham 
SA_GK19_kmeghdpu-41	dagdhāraṇyeṣv adhikasurabhiṃ gandham āghrāya corvyāḥ sāraṅgās te jalalavamucaḥ sūcayiṣyanti mārgam // KMgD_21 //	dagdha araṇyeṣu adhika surabhim gandham āghrāya ca urvyāḥ sāraṅgāḥ te jala lava mucaḥ sūcayiṣyanti mārgam 
SA_GK19_kmeghdpu-42	utpaśyāmi drutam api sakhe matpriyārthaṃ yiyāsoḥ kālakṣepaṃ kakubhasurabhau parvate parvate te /	utpaśyāmi drutam api sakhe mad priya artham yiyāsoḥ kāla kṣepam kakubha surabhau parvate parvate te 
SA_GK19_kmeghdpu-43	śuklāpāṅgaiḥ sajalanayanaiḥ svāgatīkṛtya kekāḥ pratyudyātaḥ katham api bhavān gantum āśu vyavasyet // KMgD_22 //	śukla apāṅgaiḥ sa jala nayanaiḥ svāgatīkṛtya kekāḥ pratyudyātaḥ katham api bhavān gantum āśu vyavasyet 
SA_GK19_kmeghdpu-44	pāṇḍucchāyopavanavṛtayaḥ ketakaiḥ sūcibhinnair nīḍārambhair gṛhabalibhujām ākulagrāmacaityāḥ /	pāṇḍu chāyā upavana vṛtayaḥ ketakaiḥ sūci bhinnaiḥ nīḍa ārambhaiḥ gṛha balibhujām ākula grāma caityāḥ 
SA_GK19_kmeghdpu-45	tvayy āsanne pariṇataphalaśyāmajambūvanāntāḥ saṃpatsyante katipayadinasthāyihaṃsā daśārṇāḥ // KMgD_23 //	tvayi āsanne pariṇata phala śyāma jambū vana antāḥ saṃpatsyante katipaya dina sthāyi haṃsāḥ daśārṇāḥ 
SA_GK19_kmeghdpu-46	teṣāṃ dikṣu prathitavidiśālakṣaṇāṃ rājadhānīṃ gatvā sadyaḥ phalam api mahat kāmukatvasya labdhā /	teṣām dikṣu prathita vidiśā lakṣaṇām rājadhānīm gatvā sadyas phalam api mahat kāmuka tvasya labdhā 
SA_GK19_kmeghdpu-47	tīropāntastanitasubhagaṃ pāsyasi svādu yat tat sabhrūbhaṅgaṃ mukham iva payo vetravatyāś calormi // KMgD_24 //	tīra upānta stanita subhagam pāsyasi svādu yat tat sa bhrū bhaṅgam mukham iva payaḥ vetravatyāḥ cala ūrmi 
SA_GK19_kmeghdpu-48	nīcairākhyaṃ girim adhivases tatra viśrāmahetos tvatsamparkāt pulakitam iva prauḍhapuṣpaiḥ kadambaiḥ /	nīcairākhyam girim adhivaseḥ tatra viśrāma hetoḥ tvad samparkāt pulakitam iva prauḍha puṣpaiḥ kadambaiḥ 
SA_GK19_kmeghdpu-49	yaḥ paṇyastrīratiparimalodgāribhir nāgarāṇām uddāmāni prathayati śilāveśmabhir yauvanāni // KMgD_25 //	yaḥ paṇya strī rati parimala udgāribhiḥ nāgarāṇām uddāmāni prathayati śilā veśmabhiḥ yauvanāni 
SA_GK19_kmeghdpu-50	viśrāntaḥ san vraja vananadītīrajātāni siñcann udyānānāṃ navajalakaṇair yūthikājālakāni /	viśrāntaḥ san vraja vana nadī tīra jātāni siñcan udyānānām nava jala kaṇaiḥ yūthikā jālakāni 
SA_GK19_kmeghdpu-51	gaṇḍasvedāpanayanarujāklāntakarṇotpalānāṃ chāyādānāt kṣaṇaparicitaḥ puṣpalāvīmukhānām // KMgD_26 //	gaṇḍa sveda apanayana rujā klānta karṇa utpalānām chāyā dānāt kṣaṇa paricitaḥ puṣpalāvī mukhānām 
SA_GK19_kmeghdpu-52	vakraḥ panthā yad api bhavataḥ prasthitasyottarāśāṃ saudhotsaṅgapraṇayavimukho mā sma bhūr ujjayinyāḥ /	vakraḥ panthāḥ yat api bhavataḥ prasthitasya uttara āśām saudha utsaṅga praṇaya vimukhaḥ mā sma bhūḥ ujjayinyāḥ 
SA_GK19_kmeghdpu-53	vidyuddāmasphuritacakitais tatra paurāṅganānāṃ lolāpāṅgair yadi na ramase locanair vañcito 'si // KMgD_27 //	vidyut dāma sphurita cakitaiḥ tatra paura aṅganānām lola apāṅgaiḥ yadi na ramase locanaiḥ vañcitaḥ si 
SA_GK19_kmeghdpu-54	vīcikṣobhastanitavihagaśreṇikāñcīguṇāyāḥ saṃsarpantyāḥ skhalitasubhagaṃ darśitāvartanābheḥ /	vīci kṣobha stanita vihaga śreṇi kāñcī guṇāyāḥ saṃsarpantyāḥ skhalita subhagam darśita āvarta nābheḥ 
SA_GK19_kmeghdpu-55	nirvindhyāyāḥ pathi bhava rasābhyantaraḥ saṃnipatya strīṇām ādyaṃ praṇayavacanaṃ vibhramo hi priyeṣu // KMgD_28 //	nirvindhyāyāḥ pathi bhava rasa abhyantaraḥ saṃnipatya strīṇām ādyam praṇaya vacanam vibhramaḥ hi priyeṣu 
SA_GK19_kmeghdpu-56	veṇībhūtapratanusalilā tām atītasya sindhuḥ pāṇḍucchāyā taṭaruhatarubhraṃśibhir jīrṇaparṇaiḥ /	veṇī bhūta pratanu salilā tām atītasya sindhuḥ pāṇḍu chāyā taṭaruha taru bhraṃśibhiḥ jīrṇa parṇaiḥ 
SA_GK19_kmeghdpu-57	saubhāgyaṃ te subhaga virahāvasthayā vyañjayantī kārśyaṃ yena tyajati vidhinā sa tvayaivopapādyaḥ // KMgD_29 //	saubhāgyam te subhaga viraha avasthayā vyañjayantī kārśyam yena tyajati vidhinā sa tvayā evā upapādyaḥ 
SA_GK19_kmeghdpu-58	prāpyāvantīn udayanakathākovidagrāmavṛddhān pūrvoddiṣṭām anusara purīṃ śrīviśālāṃ viśālām /	prāpya avantīn udayana kathā kovida grāma vṛddhān pūrva uddiṣṭām anusara purīm śrīviśālām viśālām 
SA_GK19_kmeghdpu-59	svalpībhūte sucaritaphale svargiṇāṃ gāṃ gatānāṃ śeṣaiḥ puṇyair hṛtam iva divaḥ kāntimat khaṇḍam ekam // KMgD_30 //	su alpībhūte su carita phale svargiṇām gām gatānām śeṣaiḥ puṇyaiḥ hṛtam iva divaḥ kāntimat khaṇḍam ekam 
SA_GK19_kmeghdpu-60	dīrghīkurvan paṭu madakalaṃ kūjitaṃ sārasānāṃ pratyūṣeṣu sphuṭitakamalāmodamaitrīkaṣāyaḥ /	dīrghīkurvan paṭu mada kalam kūjitam sārasānām pratyūṣeṣu sphuṭita kamala āmoda maitrī kaṣāyaḥ 
SA_GK19_kmeghdpu-61	yatra strīṇāṃ harati surataglānim aṅgānukūlaḥ siprāvātaḥ priyatama iva prārthanācāṭukāraḥ // KMgD_31 //	yatra strīṇām harati surata glānim aṅga anukūlaḥ siprā vātaḥ priyatamaḥ iva prārthanā cāṭu kāraḥ 
SA_GK19_kmeghdpu-62	jālodgīrṇair upacitavapuḥ keśasaṃskāradhūpair bandhuprītyā bhavanaśikhibhir dattanṛttopahāraḥ /	jāla udgīrṇaiḥ upacita vapuḥ keśa saṃskāra dhūpaiḥ bandhu prītyā bhavana śikhibhiḥ datta nṛtta upahāraḥ 
SA_GK19_kmeghdpu-63	harmyeṣv asyāḥ kusumasurabhiṣv adhvakhinnāntarātmā nītvā rātriṃ lalitavanitāpādarāgāṅkiteṣu // KMgD_32 //	harmyeṣu asyāḥ kusuma surabhiṣu adhva khinna antarātmā nītvā rātrim lalita vanitā pāda rāga aṅkiteṣu 
SA_GK19_kmeghdpu-64	bhartuḥ kaṇṭhacchavir iti gaṇaiḥ sādaraṃ vīkṣyamāṇaḥ puṇyaṃ yāyās tribhuvanaguror dhāma caṇḍeśvarasya /	bhartuḥ kaṇṭha chaviḥ iti gaṇaiḥ sa ādaram vīkṣyamāṇaḥ puṇyam yāyāḥ tribhuvana guroḥ dhāma caṇḍeśvarasya 
SA_GK19_kmeghdpu-65	dhūtodyānaṃ kuvalayarajogandhibhir gandhavatyās toyakrīḍāniratayuvatisnānatiktair marudbhiḥ // KMgD_33 //	dhūta udyānam kuvalaya rajaḥ gandhibhiḥ gandhavatyāḥ toya krīḍā nirata yuvati snāna tiktaiḥ marudbhiḥ 
SA_GK19_kmeghdpu-66	apy anyasmiñ jaladhara mahākālam āsādya kāle sthātavyaṃ te nayanaviṣayaṃ yāvad atyeti bhānuḥ /	api anyasmin jaladhara mahā kālam āsādya kāle sthātavyam te nayana viṣayam yāvat atyeti bhānuḥ 
SA_GK19_kmeghdpu-67	kurvan saṃdhyābalipaṭahatāṃ śūlinaḥ ślāghanīyām āmandrāṇāṃ phalam avikalaṃ lapsyase garjitānām // KMgD_34 //	kurvan saṃdhyā bali paṭaha tām śūlinaḥ ślāghanīyām āmandrāṇām phalam avikalam lapsyase garjitānām 
SA_GK19_kmeghdpu-68	pādanyāsakvaṇitaraśanās tatra līlāvadhūtai ratnacchāyāracitavalibhiś cāmaraiḥ klāntahastāḥ /	pāda nyāsa kvaṇita raśanāḥ tatra līlā avadhūtaiḥ ratna chāyā racita valibhiḥ cāmaraiḥ klānta hastāḥ 
SA_GK19_kmeghdpu-69	veśyās tvatto nakhapadasukhān prāpya varṣāgrabindūn āmokṣyante tvayi madhukaraśreṇidīrghān kaṭākṣān // KMgD_35 //	veśyāḥ tvattaḥ nakha pada sukhān prāpya varṣa agra bindūn āmokṣyante tvayi madhukara śreṇi dīrghān kaṭākṣān 
SA_GK19_kmeghdpu-70	paścād uccairbhujataruvanaṃ maṇḍalenābhilīnaḥ sāṃdhyaṃ tejaḥ pratinavajapāpuṣparaktaṃ dadhānaḥ /	paścāt uccais bhuja taru vanam maṇḍalena abhilīnaḥ sāṃdhyam tejaḥ pratinava japā puṣpa raktam dadhānaḥ 
SA_GK19_kmeghdpu-71	nṛttārambhe hara paśupater ārdranāgājinecchāṃ śāntodvegastimitanayanaṃ dṛṣṭabhaktir bhavānyā // KMgD_36 //	nṛtta ārambhe hara paśupateḥ ārdra nāga ajina icchām śānta udvega stimita nayanam dṛṣṭa bhaktiḥ bhavānyā 
SA_GK19_kmeghdpu-72	gacchantīnāṃ ramaṇavasatiṃ yoṣitāṃ tatra naktaṃ ruddhāloke narapatipathe sūcibhedyais tamobhiḥ /	gacchantīnām ramaṇa vasatim yoṣitām tatra naktam ruddha āloke narapati pathe sūci bhedyaiḥ tamobhiḥ 
SA_GK19_kmeghdpu-73	saudāmanyā kanakanikaṣasnigdhayā darśayorvīṃ toyotsargastanitamukharo mā sma bhūr viklavās tāḥ // KMgD_37 //	saudāmanyā kanaka nikaṣa snigdhayā darśaya urvīm toya utsarga stanita mukharaḥ mā sma bhūḥ viklavāḥ tāḥ 
SA_GK19_kmeghdpu-74	tāṃ kasyāṃ cid bhavanavalabhau suptapārāvatāyāṃ nītvā rātriṃ ciravilasanāt khinnavidyutkalatraḥ /	tām kasyām cit bhavana valabhau supta pārāvatāyām nītvā rātrim cira vilasanāt khinna vidyut kalatraḥ 
SA_GK19_kmeghdpu-75	dṛṣṭe sūrye punar api bhavān vāhayed adhvaśeṣaṃ mandāyante na khalu suhṛdām abhyupetārthakṛtyāḥ // KMgD_38 //	dṛṣṭe sūrye punar api bhavān vāhayet adhva śeṣam mandāyante na khalu suhṛdām abhyupeta artha kṛtyāḥ 
SA_GK19_kmeghdpu-76	tasmin kāle nayanasalilaṃ yoṣitāṃ khaṇḍitānāṃ śāntiṃ neyaṃ praṇayibhir ato vartma bhānos tyajāśu /	tasmin kāle nayana salilam yoṣitām khaṇḍitānām śāntim nā iyam praṇayibhiḥ atas vartma bhānoḥ tyaja āśu 
SA_GK19_kmeghdpu-77	prāleyāsraṃ kamalavadanāt so 'pi hartuṃ nalinyāḥ pratyāvṛttas tvayi kararudhi syād analpābhyasūyaḥ // KMgD_39 //	prāleya asram kamala vadanāt saḥ pi hartum nalinyāḥ pratyāvṛttaḥ tvayi kararudhi syāt analpa abhyasūyaḥ 
SA_GK19_kmeghdpu-78	gambhīrāyāḥ payasi saritaś cetasīva prasanne chāyātmāpi prakṛtisubhago lapsyate te praveśam /	gambhīrāyāḥ payasi saritaḥ cetasi iva prasanne chāyā ātmā api prakṛti subhagaḥ lapsyate te praveśam 
SA_GK19_kmeghdpu-79	tasmād asyāḥ kumudaviśadāny arhasi tvaṃ na dhairyān moghīkartuṃ caṭulaśapharodvartanaprekṣitāni // KMgD_40 //	tasmāt asyāḥ kumuda viśadāni arhasi tvam na dhairyāt moghīkartum caṭula śaphara udvartana prekṣitāni 
SA_GK19_kmeghdpu-80	tasyāḥ kiṃ cit karadhṛtam iva prāptavānīraśākhaṃ hṛtvā nīlaṃ salilavasanaṃ muktarodhonitambam /	tasyāḥ kim cit kara dhṛtam iva prāptavā nīra śākham hṛtvā nīlam salila vasanam mukta rodhaḥ nitambam 
SA_GK19_kmeghdpu-81	prasthānaṃ te katham api sakhe lambamānasya bhāvi jñātāsvādo vivṛtajaghanāṃ ko vihātuṃ samarthaḥ // KMgD_41 //	prasthānam te katham api sakhe lambamānasya bhāvi jñāta āsvādaḥ vivṛta jaghanām kaḥ vihātum samarthaḥ 
SA_GK19_kmeghdpu-82	tvanniṣyandocchvasitavasudhāgandhasaṃparkaramyaḥ srotorandhradhvanitasubhagaṃ dantibhiḥ pīyamānaḥ /	tvad nisyanda ucchvasita vasudhā gandha saṃparka ramyaḥ srotaḥ randhra dhvanita subhagam dantibhiḥ pīyamānaḥ 
SA_GK19_kmeghdpu-83	nīcair vāsyaty upajigamiṣor devapūrvaṃ giriṃ te śīto vāyuḥ pariṇamayitā kānanodumbarāṇām // KMgD_42 //	nīcais vā asyati upajigamiṣoḥ deva pūrvam girim te śītaḥ vāyuḥ pariṇamayitā kānana udumbarāṇām 
SA_GK19_kmeghdpu-84	tatra skandaṃ niyatavasatiṃ puṣpameghīkṛtātmā puṣpāsāraiḥ snapayatu bhavān vyomagaṅgājalādreḥ /	tatra skandam niyata vasatim puṣpa meghīkṛta ātmā puṣpa āsāraiḥ snapayatu bhavān vyoma gaṅgā jala adreḥ 
SA_GK19_kmeghdpu-85	rakṣāhetor navaśaśibhṛtā vāsavīnāṃ camūnām atyādityaṃ hutavahamukhe saṃbhṛtaṃ tadd hi tejaḥ // KMgD_43 //	rakṣā hetoḥ nava śaśi bhṛtā vāsavīnām camūnām ati ādityam hutavaha mukhe saṃbhṛtam tat hi tejaḥ 
SA_GK19_kmeghdpu-86	jyotirlekhāvalayi galitaṃ yasya barhaṃ bhavānī putrapremṇā kuvalayadalaprāpi karṇe karoti /	jyotiḥ lekhā valayi galitam yasya barham bhavānī putra premṇā kuvalaya dala prāpi karṇe karoti 
SA_GK19_kmeghdpu-87	dhautāpāṅgaṃ haraśaśirucā pāvakes taṃ mayūraṃ paścād adrigrahaṇagurubhir garjitair nartayethāḥ // KMgD_44 //	dhauta apāṅgam hara śaśi rucā pāvakeḥ tam mayūram paścāt adri grahaṇa gurubhiḥ garjitaiḥ nartayethāḥ 
SA_GK19_kmeghdpu-88	ārādhyainaṃ śaravaṇabhavaṃ devam ullaṅghitādhvā siddhadvandvair jalakaṇabhayād vīṇibhir muktamārgaḥ /	ārādhya enam śaravaṇa bhavam devam ullaṅghita adhvā siddha dvandvaiḥ jala kaṇa bhayāt vīṇibhiḥ mukta mārgaḥ 
SA_GK19_kmeghdpu-89	vyālambethāḥ surabhitanayālambhajāṃ mānayiṣyan srotomūrtyā bhuvi pariṇatāṃ rantidevasya kīrtim // KMgD_45 //	vyālambethāḥ surabhi tanaya ālambha jām mānayiṣyan srotaḥ mūrtyā bhuvi pariṇatām rantidevasya kīrtim 
SA_GK19_kmeghdpu-90	tvayy ādātuṃ jalam avanate śārṅgiṇo varṇacaure tasyāḥ sindhoḥ pṛthum api tanuṃ dūrabhāvāt pravāham /	tvayi ādātum jalam avanate śārṅgiṇaḥ varṇa caure tasyāḥ sindhoḥ pṛthum api tanum dūra bhāvāt pravāham 
SA_GK19_kmeghdpu-91	prekṣiṣyante gaganagatayo dūram āvarjya dṛṣṭīr ekaṃ muktāguṇam iva bhuvaḥ sthūlamadhyendranīlam // KMgD_46 //	prekṣiṣyante gagana gatayaḥ dūram āvarjya dṛṣṭīḥ ekam muktā guṇam iva bhuvaḥ sthūla madhya indranīlam 
SA_GK19_kmeghdpu-92	tām uttīrya vraja paricitabhrūlatāvibhramāṇāṃ pakṣmotkṣepād uparivilasatkṛṣṇaśāraprabhāṇām /	tām uttīrya vraja paricita bhrū latā vibhramāṇām pakṣma utkṣepāt upari vilasat kṛṣṇa śāra prabhāṇām 
SA_GK19_kmeghdpu-93	kundakṣepānugamadhukaraśrīmuṣām ātmabimbaṃ pātrīkurvan daśapuravadhūnetrakautūhalānām // KMgD_47 //	kunda kṣepa anuga madhukara śrī muṣām ātma bimbam pātrīkurvan daśa pura vadhū netra kautūhalānām 
SA_GK19_kmeghdpu-94	brahmāvartaṃ janapadam adhaśchāyayā gāhamānaḥ kṣetraṃ kṣatrapradhanapiśunaṃ kauravaṃ tad bhajethāḥ /	brahmāvartam janapadam adhas chāyayā gāhamānaḥ kṣetram kṣatra pradhana piśunam kauravam tat bhajethāḥ 
SA_GK19_kmeghdpu-95	rājanyānāṃ śitaśaraśatair yatra gāṇḍīvadhanvā dhārāpātais tvam iva kamalāny abhyavarṣan mukhāni // KMgD_48 //	rājanyānām śita śara śataiḥ yatra gāṇḍīvadhanvā dhārā pātaiḥ tvam iva kamalāni abhyavarṣat mukhāni 
SA_GK19_kmeghdpu-96	hitvā hālām abhimatarasāṃ revatīlocanāṅkāṃ bandhuprītyā samaravimukho lāṅgalī yāḥ siṣeve /	hitvā hālām abhimata rasām revatī locana aṅkām bandhu prītyā samara vimukhaḥ lāṅgalī yāḥ siṣeve 
SA_GK19_kmeghdpu-97	kṛtvā tāsām abhigamam apāṃ saumya sārasvatīnām antaḥśuddhas tvam asi bhavitā varṇamātreṇa kṛṣṇaḥ // KMgD_49 //	kṛtvā tāsām abhigamam apām saumya sārasvatīnām antar śuddhaḥ tvam asi bhavitā varṇa mātreṇa kṛṣṇaḥ 
SA_GK19_kmeghdpu-98	tasmād gaccher anukanakhalaṃ śailarājāvatīrṇāṃ jahnoḥ kanyāṃ sagaratanayasvargasopānapaṅktim /	tasmāt gaccheḥ anukanakhalam śailarāja avatīrṇām jahnoḥ kanyām sagara tanaya svarga sopāna paṅktim 
SA_GK19_kmeghdpu-99	gaurīvaktrabhrukuṭiracanāṃ yā vihasyeva phenaiḥ śambhoḥ keśagrahaṇam akarod indulagnormihastā // KMgD_50 //	gaurī vaktra bhrukuṭi racanām yā vihasya iva phenaiḥ śambhoḥ keśa grahaṇam akarot indu lagna ūrmi hastā 
SA_GK19_kmeghdpu-100	tasyāḥ pātuṃ suragaja iva vyomni paścārdhalambī tvaṃ ced acchasphaṭikaviśadaṃ tarkayes tiryag ambhaḥ /	tasyāḥ pātum sura gajaḥ iva vyomni paśca ardha lambī tvam ced accha sphaṭika viśadam tarkayeḥ tiryak ambhaḥ 
SA_GK19_kmeghdpu-101	saṃsarpantyā sapadi bhavataḥ srotasi cchāyayā sā syād asthānopagatayamunāsaṃgam evābhirāmā // KMgD_51 //	saṃsarpantyā sapadi bhavataḥ srotasi chāyayā sā syāt a sthāna upagata yamunā saṃgam eva abhirāmā 
SA_GK19_kmeghdpu-102	āsīnānāṃ surabhitaśilaṃ nābhigandhair mṛgāṇāṃ tasyā eva prabhavam acalaṃ prāpya gauraṃ tuṣāraiḥ /	āsīnānām surabhita śilam nābhi gandhaiḥ mṛgāṇām tasyāḥ eva prabhavam acalam prāpya gauram tuṣāraiḥ 
SA_GK19_kmeghdpu-103	vakṣyasy adhvaśramavinayane tasya śṛṅge niṣaṇṇaḥ śobhāṃ śubhratrinayanavṛṣotkhātapaṅkopameyām // KMgD_52 //	vakṣyasi adhva śrama vinayane tasya śṛṅge niṣaṇṇaḥ śobhām śubhra trinayana vṛṣa utkhāta paṅka upameyām 
SA_GK19_kmeghdpu-104	taṃ ced vāyau sarati saralaskandhasaṃghaṭṭajanmā bādhetolkākṣapitacamarībālabhāro davāgniḥ /	tam ced vāyau sarati sarala skandha saṃghaṭṭa janmā bādheta ulkā kṣapita camarī bāla bhāraḥ dava agniḥ 
SA_GK19_kmeghdpu-105	arhasy enaṃ śamayitum alaṃ vāridhārāsahasrair āpannārtipraśamanaphalāḥ saṃpado hy uttamānām // KMgD_53 //	arhasi enam śamayitum alam vāri dhārā sahasraiḥ āpanna ārti praśamana phalāḥ saṃpadaḥ hi uttamānām 
SA_GK19_kmeghdpu-106	ye tvāṃ muktadhvanim asahanāḥ svāṅgabhaṅgāya tasmin darpotsekād upari śarabhā laṅghayiṣyanty alaṅghyam /	ye tvām mukta dhvanim asahanāḥ sva aṅga bhaṅgāya tasmin darpa utsekāt upari śarabhāḥ laṅghayiṣyanti a laṅghyam 
SA_GK19_kmeghdpu-107	tān kurvīthās tumulakarakāvṛṣṭihāsāvakīrṇān ke vā na syuḥ paribhavapadaṃ niṣphalārambhayatnāḥ // KMgD_54 //	tān kurvīthāḥ tumula karaka āvṛṣṭi hāsa avakīrṇān ke vā na syuḥ paribhava padam niṣphala ārambha yatnāḥ 
SA_GK19_kmeghdpu-108	tatra vyaktaṃ dṛṣadi caraṇanyāsam ardhendumauleḥ śaśvat siddhair upahṛtabaliṃ bhaktinamraḥ parīyāḥ /	tatra vyaktam dṛṣadi caraṇa nyāsam ardha indumauleḥ śaśvat siddhaiḥ upahṛta balim bhakti namraḥ parīyāḥ 
SA_GK19_kmeghdpu-109	yasmin dṛṣṭe karaṇavigamād ūrdhvam uddhūtapāpāḥ kalpante 'sya sthiragaṇapadaprāptaye śraddadhānāḥ // KMgD_55 //	yasmin dṛṣṭe karaṇa vigamāt ūrdhvam uddhūta pāpāḥ kalpante sthira gaṇa pada prāptaye śraddadhānāḥ 
SA_GK19_kmeghdpu-110	śabdāyante madhuram anilaiḥ kīcakāḥ pūryamāṇāḥ saṃraktābhis tripuravijayo gīyate kiṃnarībhiḥ /	śabdāyante madhuram anilaiḥ kīcakāḥ pūryamāṇāḥ saṃraktābhiḥ tripuravijayaḥ gīyate kiṃnarībhiḥ 
SA_GK19_kmeghdpu-111	nirhrādī te muraja iva cet kandareṣu dhvaniḥ syāt saṃgītārtho nanu paśupates tatra bhāvī samastaḥ // KMgD_56 //	nirhrādī te murajaḥ iva ced kandareṣu dhvaniḥ syāt saṃgīta arthaḥ nanu paśupateḥ tatra bhāvī samastaḥ 
SA_GK19_kmeghdpu-112	prāleyādrer upataṭam atikramya tāṃs tān viśeṣān haṃsadvāraṃ bhṛgupatiyaśovartma yat krauñcarandhram /	prāleya adreḥ upataṭam atikramya tān tān viśeṣān haṃsadvāram bhṛgupati yaśaḥ vartma yat krauñcarandhram 
SA_GK19_kmeghdpu-113	tenodīcīṃ diśam anusares tiryagāyāmaśobhī śyāmaḥ pādo baliniyamanābhyudyatasyeva viṣṇoḥ // KMgD_57 //	tena udīcīm diśam anusareḥ tiryak āyāma śobhī śyāmaḥ pādaḥ bali niyamana abhyudyatasya iva viṣṇoḥ 
SA_GK19_kmeghdpu-114	gatvā cordhvaṃ daśamukhabhujocchvāsitaprasthasaṃdheḥ kailāsasya tridaśavanitādarpaṇasyātithiḥ syāḥ /	gatvā ca ūrdhvam daśa mukha bhuja ucchvāsita prastha saṃdheḥ kailāsasya tridaśa vanitā darpaṇasya atithiḥ syāḥ 
SA_GK19_kmeghdpu-115	śṛṅgocchrāyaiḥ kumudaviśadair yo vitatya sthitaḥ khaṃ rāśībhūtaḥ pratidiśam iva tryambakasyāṭṭahāsaḥ // KMgD_58 //	śṛṅga ucchrāyaiḥ kumuda viśadaiḥ yaḥ vitatya sthitaḥ kham rāśībhūtaḥ pratidiśam iva tryambakasya aṭṭahāsaḥ 
SA_GK19_kmeghdpu-116	utpaśyāmi tvayi taṭagate snigdhabhinnāñjanābhe sadyaḥkṛttadviradadaśanacchedagaurasya tasya /	utpaśyāmi tvayi taṭa gate snigdha bhinna añjana ābhe sadyas kṛtta dvirada daśana cheda gaurasya tasya 
SA_GK19_kmeghdpu-117	līlām adreḥ stimitanayanaprekṣaṇīyāṃ bhavitrīm aṃsanyaste sati halabhṛto mecake vāsasīva // KMgD_59 //	līlām adreḥ stimita nayana prekṣaṇīyām bhavitrīm aṃsa nyaste sati halabhṛtaḥ mecake vāsasi iva 
SA_GK19_kmeghdpu-118	hitvā tasmin bhujagavalayaṃ śambhunā dattahastā krīḍāśaile yadi ca viharet pādacāreṇa gaurī /	hitvā tasmin bhujaga valayam śambhunā datta hastā krīḍā śaile yadi ca viharet pāda cāreṇa gaurī 
SA_GK19_kmeghdpu-119	bhaṅgībhaktyā viracitavapuḥ stambhitāntarjalaughaḥ sopānatvaṃ kuru padasukhasparśam ārohaṇeṣu // KMgD_60 //	bhaṅgī bhaktyā viracita vapuḥ stambhita antar jala oghaḥ sopāna tvam kuru pada sukha sparśam ārohaṇeṣu 
SA_GK19_kmeghdpu-120	tatrāvaśyaṃ valayakuliśodghaṭṭanodgīrṇatoyaṃ neṣyanti tvāṃ surayuvatayo yantradhārāgṛhatvam /	tatra avaśyam valaya kuliśa udghaṭṭana udgīrṇa toyam neṣyanti tvām sura yuvatayaḥ yantra dhārā gṛha tvam 
SA_GK19_kmeghdpu-121	tābhyo mokṣas tava yadi sakhe gharmalabdhasya na syāt krīḍālolāḥ śravaṇaparuṣair garjitair bhāyayes tāḥ // KMgD_61 //	tābhyaḥ mokṣaḥ tava yadi sakhe gharma labdhasya na syāt krīḍā lolāḥ śravaṇa paruṣaiḥ garjitaiḥ bhāyayeḥ tāḥ 
SA_GK19_kmeghdpu-122	hemāmbhojaprasavi salilaṃ mānasasyādadānaḥ kurvan kāmāt kṣaṇamukhapaṭaprītim airāvaṇasya /	hema ambhoja prasavi salilam mānasasya ādadānaḥ kurvan kāmāt kṣaṇa mukha paṭa prītim airāvaṇasya 
SA_GK19_kmeghdpu-123	dhunvan vātaiḥ sajalapṛṣataiḥ kalpavṛkṣāṃśukāni cchāyābhinnaḥ sphaṭikaviśadaṃ nirviśes taṃ nagendram // KMgD_62 //	dhunvan vātaiḥ sa jala pṛṣataiḥ kalpavṛkṣa aṃśukāni chāyā bhinnaḥ sphaṭika viśadam nirviśeḥ tam naga indram 
SA_GK19_kmeghdpu-124	tasyotsaṅge praṇayina iva srastagaṅgādukūlāṃ na tvaṃ dṛṣṭvā na punar alakāṃ jñāsyase kāmacārin /	tasya utsaṅge praṇayinaḥ iva srasta gaṅgā dukūlām na tvam dṛṣṭvā na punar alakām jñāsyase kāma cārin 
SA_GK19_kmeghdpu-125	yā vaḥ kāle vahati salilodgāram uccairvimānā muktājālagrathitam alakaṃ kāminīvābhravṛndam // KMgD_63 //	yā vaḥ kāle vahati salila udgāram uccais vimānā muktā jāla grathitam alakam kāminī iva abhra vṛndam 
SA_GK19_kmeghdpu-126	vidyutvantaṃ lalitavanitāḥ sendracāpaṃ sacitrāḥ saṃgītāya prahatamurajāḥ snigdhagambhīraghoṣam /	vidyutvantam lalita vanitāḥ sa indracāpam sa citrāḥ saṃgītāya prahata murajāḥ snigdha gambhīra ghoṣam 
SA_GK19_kmeghdpu-127	antastoyaṃ maṇimayabhuvas tuṅgam abhraṃlihāgrāḥ prāsādās tvāṃ tulayitum alaṃ yatra tais tair viśeṣaiḥ // KMgD_64 //	antar toyam maṇi maya bhuvaḥ tuṅgam abhraṃliha agrāḥ prāsādāḥ tvām tulayitum alam yatra taiḥ taiḥ viśeṣaiḥ 
SA_GK19_kmeghdpu-128	haste līlākamalam alakaṃ bālakundānuviddhaṃ nītā lodhraprasavarajasā pāṇḍutām ānanaśrīḥ /	haste līlā kamalam alakam bāla kunda anuviddham nītā lodhra prasava rajasā pāṇḍu tām ānana śrīḥ 
SA_GK19_kmeghdpu-129	cūḍāpāśe navakuravakaṃ cāru karṇe śirīṣaṃ sīmante ca tvadupagamajaṃ yatra nīpaṃ vadhūnām // KMgD_65 //	cūḍā pāśe nava kuravakam cāru karṇe śirīṣam sīmante ca tvad upagama jam yatra nīpam vadhūnām 
SA_GK19_kmeghdpu-130	yasyāṃ yakṣāḥ sitamaṇimayāny etya harmyasthalāni jyotiśchāyākusumaracanāny uttamastrīsahāyāḥ /	yasyām yakṣāḥ sita maṇi mayāni etya harmya sthalāni jyotiḥ chāyā kusuma racanāni uttama strī sahāyāḥ 
SA_GK19_kmeghdpu-131	āsevante madhu ratiphalaṃ kalpavṛkṣaprasūtaṃ tvadgambhīradhvaniṣu śanakaiḥ puṣkareṣv āhateṣu // KMgD_66 //	āsevante madhu rati phalam kalpavṛkṣa prasūtam tvad gambhīra dhvaniṣu śanakais puṣkareṣu āhateṣu 
SA_GK19_kmeghdpu-132	yatra strīṇāṃ priyatamabhujocchvāsitāliṅgitānām aṅgaglāniṃ suratajanitāṃ tantujālāvalambāḥ /	yatra strīṇām priyatama bhuja ucchvāsita āliṅgitānām aṅga glānim surata janitām tantu jāla avalambāḥ 
SA_GK19_kmeghdpu-133	tvatsaṃrodhāpagamaviśadaiś cotitāś candrapādair vyālumpanti sphuṭajalalavasyandinaś candrakāntāḥ // KMgD_67 //	tvad saṃrodha apagama viśadaiḥ cotitāḥ candra pādaiḥ vyālumpanti sphuṭa jala lava syandinaḥ candrakāntāḥ 
SA_GK19_kmeghdpu-134	netrā nītāḥ satatagatinā yad vimānāgrabhūmīr ālekhyānāṃ salilakaṇikādoṣam utpādya sadyaḥ /	netrā nītāḥ satatagatinā yat vimāna agra bhūmīḥ ālekhyānām salila kaṇikā doṣam utpādya sadyas 
SA_GK19_kmeghdpu-135	śaṅkāspṛṣṭā iva jalamucas tvādṛśā yatra jālair dhūmodgārānukṛtinipuṇā jarjarā niṣpatanti // KMgD_68 //	śaṅkā spṛṣṭāḥ iva jalamucaḥ tvādṛśāḥ yatra jālaiḥ dhūma udgāra anukṛti nipuṇāḥ jarjarāḥ niṣpatanti 
SA_GK19_kmeghdpu-136	nīvībandhocchvasitaśithilaṃ yatra yakṣāṅganānāṃ vāsaḥ kāmād anibhṛtakareṣv ākṣipatsu priyeṣu /	nīvī bandha ucchvasita śithilam yatra yakṣa aṅganānām vāsaḥ kāmāt a nibhṛta kareṣu ākṣipatsu priyeṣu 
SA_GK19_kmeghdpu-137	arcistuṅgān abhimukham api prāpya ratnapradīpān hrīmūḍhānāṃ bhavati viphalapreraṇā cūrṇamuṣṭiḥ // KMgD_69 //	arciḥ tuṅgān abhimukham api prāpya ratna pradīpān hrī mūḍhānām bhavati viphala preraṇā cūrṇa muṣṭiḥ 
SA_GK19_kmeghdpu-138	gatyutkampād alakapatitair yatra mandārapuṣpaiḥ patracchedaiḥ kanakakamalaiḥ karṇavibhraṃśibhiś ca /	gati utkampāt alaka patitaiḥ yatra mandāra puṣpaiḥ patra chedaiḥ kanaka kamalaiḥ karṇa vibhraṃśibhiḥ ca 
SA_GK19_kmeghdpu-139	muktājālaiḥ stanaparicitacchinnasūtraiś ca hārair naiśo mārgaḥ savitur udaye sūcyate kāminīnām // KMgD_70 //	muktā jālaiḥ stana paricita chinna sūtraiḥ ca hāraiḥ naiśaḥ mārgaḥ savituḥ udaye sūcyate kāminīnām 
SA_GK19_kmeghdpu-140	matvā devaṃ dhanapatisakhaṃ yatra sākṣād vasantaṃ prāyaś cāpaṃ na vahati bhayān manmathaḥ ṣaṭpadajyam /	matvā devam dhanapati sakham yatra sākṣāt vasantam prāyas cāpam na vahati bhayāt manmathaḥ ṣaṭpada jyam 
SA_GK19_kmeghdpu-141	sabhrūbhaṅgaprahitanayanaiḥ kāmilakṣyeṣv amoghais tasyārambhaś caturavanitāvibhramair eva siddhaḥ // KMgD_71 //	sa bhrū bhaṅga prahita nayanaiḥ kāmi lakṣyeṣu amoghaiḥ tasya ārambhaḥ catura vanitā vibhramaiḥ eva siddhaḥ 
SA_GK19_kmeghdpu-142	tatrāgāraṃ dhanapatigṛhād uttareṇāsmadīyaṃ dūrāl lakṣyaṃ tad amaradhanuś cāruṇā toraṇena /	tatra āgāram dhanapati gṛhāt uttareṇa asmadīyam dūrāt lakṣyam tat amara dhanuḥ cāruṇā toraṇena 
SA_GK19_kmeghdpu-143	yasyodyāne kṛtakatanayaḥ kāntayā vardhito me hastaprāpyastabakanamito bālamandāravṛkṣaḥ // KMgD_72 //	yasya udyāne kṛtaka tanayaḥ kāntayā vardhitaḥ me hasta prāpya stabaka namitaḥ bāla mandāra vṛkṣaḥ 
SA_GK19_kmeghdpu-144	vāpī cāsmin marakataśilābaddhasopānamārgā haimaiḥ syūtā kamalamukulaiḥ snigdhavaiḍūryanālaiḥ /	vāpī ca asmin marakata śilā baddha sopāna mārgā haimaiḥ syūtā kamala mukulaiḥ snigdha vaiḍūrya nālaiḥ 
SA_GK19_kmeghdpu-145	yasyās toye kṛtavasatayo mānasaṃ saṃnikṛṣṭaṃ nādhyāsyanti vyapagataśucas tvām api prekṣya haṃsāḥ // KMgD_73 //	yasyāḥ toye kṛta vasatayaḥ mānasam saṃnikṛṣṭam na ādhyāsyanti vyapagata śucaḥ tvām api prekṣya haṃsāḥ 
SA_GK19_kmeghdpu-146	tasyās tīre racitaśikharaḥ peśalair indranīlaiḥ krīḍāśailaḥ kanakakadalīveṣṭanaprekṣaṇīyaḥ /	tasyāḥ tīre racita śikharaḥ peśalaiḥ indranīlaiḥ krīḍā śailaḥ kanaka kadalī veṣṭana prekṣaṇīyaḥ 
SA_GK19_kmeghdpu-147	madgehinyāḥ priya iti sakhe cetasā kātareṇa prekṣyopāntasphuritataḍitaṃ tvāṃ tam eva smarāmi // KMgD_74 //	mad gehinyāḥ priyaḥ iti sakhe cetasā kātareṇa prekṣya upānta sphurita taḍitam tvām tam eva smarāmi 
SA_GK19_kmeghdpu-148	raktāśokaś calakisalayaḥ kesaraś cātra kāntaḥ pratyāsannau kuravakavṛter mādhavīmaṇḍapasya /	rakta aśokaḥ cala kisalayaḥ kesaraḥ ca atra kāntaḥ pratyāsannau kuravaka vṛteḥ mādhavī maṇḍapasya 
SA_GK19_kmeghdpu-149	ekaḥ sakhyās tava saha mayā vāmapādābhilāṣī kāṅkṣaty anyo vadanamadirāṃ dohadacchadmanāsyāḥ // KMgD_75 //	ekaḥ sakhyāḥ tava saha mayā vāma pāda abhilāṣī kāṅkṣati anyaḥ vadana madirām dohada chadmanā asyāḥ 
SA_GK19_kmeghdpu-150	tanmadhye ca sphaṭikaphalakā kāñcanī vāsayaṣṭir mūle baddhā maṇibhir anatiprauḍhavaṃśaprakāśaiḥ /	tad madhye ca sphaṭika phalakā kāñcanī vāsayaṣṭiḥ mūle baddhā maṇibhiḥ anatiprauḍha vaṃśa prakāśaiḥ 
SA_GK19_kmeghdpu-151	tālaiḥ śiñjadvalayasubhagair nartitaḥ kāntayā me yām adhyāste divasavigame nīlakaṇṭhaḥ suhṛd vaḥ // KMgD_76 //	tālaiḥ śiñjat valaya subhagaiḥ nartitaḥ kāntayā me yām adhyāste divasa vigame nīlakaṇṭhaḥ suhṛd vaḥ 
SA_GK19_kmeghdpu-152	ebhiḥ sādho hṛdayanihitair lakṣaṇair lakṣayethā dvāropānte likhitavapuṣau śaṅkhapadmau ca dṛṣṭvā /	ebhiḥ sādho hṛdaya nihitaiḥ lakṣaṇaiḥ lakṣayethāḥ dvāra upānte likhita vapuṣau śaṅkha padmau ca dṛṣṭvā 
SA_GK19_kmeghdpu-153	kṣāmacchāyaṃ bhavanam adhunā madviyogena nūnaṃ sūryāpāye na khalu kamalaṃ puṣyati svām abhikhyām // KMgD_77 //	kṣāma chāyam bhavanam adhunā mad viyogena nūnam sūrya apāye na khalu kamalam puṣyati svām abhikhyām 
SA_GK19_kmeghdpu-154	gatvā sadyaḥ kalabhatanutāṃ śīghrasaṃpātahetoḥ krīḍāśaile prathamakathite ramyasānau niṣaṇṇaḥ /	gatvā sadyas kalabha tanu tām śīghra saṃpāta hetoḥ krīḍā śaile prathama kathite ramya sānau niṣaṇṇaḥ 
SA_GK19_kmeghdpu-155	arhasy antarbhavanapatitāṃ kartum alpālpabhāsaṃ khadyotālīvilasitanibhāṃ vidyudunmeṣadṛṣṭim // KMgD_78 //	arhasi antar bhavana patitām kartum alpa alpa bhāsam khadyota ālī vilasita nibhām vidyut unmeṣa dṛṣṭim 
SA_GK19_kmeghdpu-156	tanvī śyāmā śikharadaśanā pakvabimbādharoṣṭhī madhye kṣāmā cakitahariṇīprekṣaṇā nimnanābhiḥ /	tanvī śyāmā śikhara daśanā pakva bimba adhara uṣṭhī madhye kṣāmā cakita hariṇī prekṣaṇā nimna nābhiḥ 
SA_GK19_kmeghdpu-157	śroṇībhārād alasagamanā stokanamrā stanābhyāṃ yā tatra syād yuvativiṣaye sṛṣṭir ādyeva dhātuḥ // KMgD_79 //	śroṇī bhārāt alasa gamanā stoka namrā stanābhyām yā tatra syāt yuvati viṣaye sṛṣṭiḥ ādyā iva dhātuḥ 
SA_GK19_kmeghdpu-158	tāṃ jānīyāḥ parimitakathāṃ jīvitaṃ me dvitīyaṃ dūrībhūte mayi sahacare cakravākīm ivaikām /	tām jānīyāḥ parimita kathām jīvitam me dvitīyam dūrībhūte mayi sahacare cakravākīm iva ekām 
SA_GK19_kmeghdpu-159	gāḍhotkaṇṭhāṃ guruṣu divaseṣv eṣu gacchatsu bālāṃ jātāṃ manye śiśiramathitāṃ padminīṃ vānyarūpām // KMgD_80 //	gāḍha utkaṇṭhām guruṣu divaseṣu eṣu gacchatsu bālām jātām manye śiśira mathitām padminīm vā anya rūpām 
SA_GK19_kmeghdpu-160	nūnaṃ tasyāḥ prabalaruditocchūnanetraṃ bahūnāṃ niḥśvāsānām aśiśiratayā bhinnavarṇādharoṣṭham /	nūnam tasyāḥ prabala rudita ucchūna netram bahūnām niḥśvāsānām aśiśira tayā bhinnavarṇa adhara uṣṭham 
SA_GK19_kmeghdpu-161	hastanyastaṃ mukham asakalavyakti lambālakatvād indor dainyaṃ tvadupasaraṇakliṣṭakānter bibharti // KMgD_81 //	hasta nyastam mukham asakala vyakti lamba alaka tvāt indoḥ dainyam tvad upasaraṇa kliṣṭa kānteḥ bibharti 
SA_GK19_kmeghdpu-162	āloke te nipatati purā sā balivyākulā vā matsādṛśyaṃ virahatanu vā bhāvagamyaṃ likhantī /	āloke te nipatati purā sā bali vyākulā vā mad sādṛśyam viraha tanu vā bhāva gamyam likhantī 
SA_GK19_kmeghdpu-163	pṛcchantī vā madhuravacanāṃ sārikāṃ pañjarasthāṃ kac cid bhartuḥ smarasi rasike tvaṃ hi tasya priyeti // KMgD_82 //	pṛcchantī vā madhura vacanām sārikām pañjara sthām kad cit bhartuḥ smarasi rasike tvam hi tasya priyā iti 
SA_GK19_kmeghdpu-164	utsaṅge vā malinavasane saumya nikṣipya vīṇāṃ madgotrāṅkaṃ viracitapadaṃ geyam udgātukāmā /	utsaṅge vā malina vasane saumya nikṣipya vīṇām mad gotra aṅkam viracita padam geyam udgātu kāmā 
SA_GK19_kmeghdpu-165	tantrīr ārdrā nayanasalilaiḥ sārayitvā kathaṃ cid bhūyo bhūyaḥ svayam api kṛtāṃ mūrcchanāṃ vismarantī // KMgD_83 //	tantrīḥ ārdrāḥ nayana salilaiḥ sārayitvā katham cit bhūyas bhūyas svayam api kṛtām mūrcchanām vismarantī 
SA_GK19_kmeghdpu-166	śeṣān māsān virahadivasasthāpitasyāvadher vā vinyasyantī bhuvi gaṇanayā dehalīmuktapuṣpaiḥ /	śeṣān māsān viraha divasa sthāpitasya avadheḥ vā vinyasyantī bhuvi gaṇanayā dehalī mukta puṣpaiḥ 
SA_GK19_kmeghdpu-167	sambhogaṃ vā hṛdayanihitārambham āsvādayantī prāyeṇaite ramaṇaviraheṣv aṅganānāṃ vinodāḥ // KMgD_84 //	sambhogam vā hṛdaya nihita ārambham āsvādayantī prāyeṇa ete ramaṇa viraheṣu aṅganānām vinodāḥ 
SA_GK19_kmeghdpu-168	savyāpārām ahani na tathā pīḍayed viprayogaḥ śaṅke rātrau gurutaraśucaṃ nirvinodāṃ sakhīṃ te /	sa vyāpārām ahani na tathā pīḍayet viprayogaḥ śaṅke rātrau gurutara śucam nirvinodām sakhīm te 
SA_GK19_kmeghdpu-169	matsaṃdeśaiḥ sukhayitum ataḥ paśya sādhvīṃ niśīthe tām unnidrām avaniśayanāsannavātāyanasthaḥ // KMgD_85 //	mad saṃdeśaiḥ sukhayitum atas paśya sādhvīm niśīthe tām unnidrām avani śayana āsanna vātāyana sthaḥ 
SA_GK19_kmeghdpu-170	ādhikṣāmāṃ virahaśayane saṃniṣaṇṇaikapārśvāṃ prācīmūle tanum iva kalāmātraśeṣāṃ himāṃśoḥ /	ādhi kṣāmām viraha śayane saṃniṣaṇṇa eka pārśvām prācīmūle tanum iva kalā mātra śeṣām himāṃśoḥ 
SA_GK19_kmeghdpu-171	nītā rātriḥ kṣaṇa iva mayā sārdham icchāratair yā tām evoṣṇair virahamahatīm aśrubhir yāpayantīm // KMgD_86 //	nītā rātriḥ kṣaṇaḥ iva mayā sārdham icchā rataiḥ yā tām evā uṣṇaiḥ viraha mahatīm aśrubhiḥ yāpayantīm 
SA_GK19_kmeghdpu-172	niḥśvāsenādharakisalayakleśinā vikṣipantīṃ śuddhasnānāt paruṣamalakaṃ nūnam āgaṇḍalambam /	niḥśvāsena adhara kisalaya kleśinā vikṣipantīm śuddha snānāt paruṣam alakam nūnam ā gaṇḍa lambam 
SA_GK19_kmeghdpu-173	matsaṃyogaḥ katham upanamet svapnajo 'pīti nidrām ākāṅkṣantīṃ nayanasalilotpīḍaruddhāvakāśām // KMgD_87 //	mad saṃyogaḥ katham upanamet svapna jaḥ pi iti nidrām ākāṅkṣantīm nayana salila utpīḍa ruddha avakāśām 
SA_GK19_kmeghdpu-174	ādye baddhā virahadivase yā śikhā dāma hitvā śāpasyānte vigalitaśucā tāṃ mayodveṣṭanīyām /	ādye baddhā viraha divase yā śikhā dāma hitvā śāpasya ante vigalita śucā tām mayā udveṣṭanīyām 
SA_GK19_kmeghdpu-175	sparśakliṣṭām ayamitanakhenāsakṛt sārayantīṃ gaṇḍābhogāt kaṭhinaviṣamām ekaveṇīṃ kareṇa // KMgD_88 //	sparśa kliṣṭām ayamita nakhena asakṛt sārayantīm gaṇḍa ābhogāt kaṭhina viṣamām eka veṇīm kareṇa 
SA_GK19_kmeghdpu-176	pādān indor amṛtaśiśirāñjālamārgapraviṣṭān pūrvaprītyā gatam abhimukhaṃ saṃnivṛttaṃ tathaiva /	pādān indoḥ amṛta śiśirān jāla mārga praviṣṭān pūrva prītyā gatam abhimukham saṃnivṛttam tathā eva 
SA_GK19_kmeghdpu-177	cakṣuḥ khedāt salilagurubhiḥ pakṣmabhiś chādayantīṃ sābhre 'hnīva sthalakamalinīṃ na prabuddhāṃ na suptām // KMgD_89 //	cakṣuḥ khedāt salila gurubhiḥ pakṣmabhiḥ chādayantīm sa abhre hni iva sthala kamalinīm na prabuddhām na suptām 
SA_GK19_kmeghdpu-178	sā saṃnyastābharaṇam abalā pelavaṃ dhārayantī śayyotsaṅge nihitam asakṛd duḥkhaduḥkhena gātram /	sā saṃnyasta ābharaṇam abalā pelavam dhārayantī śayyā utsaṅge nihitam asakṛt duḥkha duḥkhena gātram 
SA_GK19_kmeghdpu-179	tvām apy asraṃ navajalamayaṃ mocayiṣyaty avaśyaṃ prāyaḥ sarvo bhavati karuṇāvṛttir ārdrāntarātmā // KMgD_90 //	tvām api asram nava jala mayam mocayiṣyati avaśyam prāyas sarvaḥ bhavati karuṇā vṛttiḥ ārdra antarātmā 
SA_GK19_kmeghdpu-180	jāne sakhyās tava mayi manaḥ saṃbhṛtasneham asmād itthaṃbhūtāṃ prathamavirahe tām ahaṃ tarkayāmi /	jāne sakhyāḥ tava mayi manaḥ saṃbhṛta sneham asmāt itthaṃbhūtām prathama virahe tām aham tarkayāmi 
SA_GK19_kmeghdpu-181	vācālaṃ māṃ na khalu subhagaṃmanyabhāvaḥ karoti pratyakṣaṃ te nikhilam acirād bhrātar uktaṃ mayā yat // KMgD_91 //	vācālam mām na khalu subhagaṃmanya bhāvaḥ karoti pratyakṣam te nikhilam acirāt bhrātar uktam mayā yat 
SA_GK19_kmeghdpu-182	ruddhāpāṅgaprasaram alakair añjanasnehaśūnyaṃ pratyādeśād api ca madhuno vismṛtabhrūvilāsam /	ruddha apāṅga prasaram alakaiḥ añjana sneha śūnyam pratyādeśāt api ca madhunaḥ vismṛta bhrū vilāsam 
SA_GK19_kmeghdpu-183	tvayy āsanne nayanam uparispandi śaṅke mṛgākṣyā mīnakṣobhāc calakuvalayaśrītulām eṣyatīti // KMgD_92 //	tvayi āsanne nayanam upari spandi śaṅke mṛga akṣyāḥ mīna kṣobhāt cala kuvalaya śrī tulām eṣyati iti 
SA_GK19_kmeghdpu-184	vāmaś cāsyāḥ kararuhapadair mucyamāno madīyair muktājālaṃ ciraparicitaṃ tyājito daivagatyā /	vāmaḥ ca asyāḥ kararuha padaiḥ mucyamānaḥ madīyaiḥ muktā jālam cira paricitam tyājitaḥ daivagatyā 
SA_GK19_kmeghdpu-185	saṃbhogānte mama samucito hastasaṃvāhanānāṃ yāsyaty ūruḥ sarasakadalīstambhagauraś calatvam // KMgD_93 //	saṃbhoga ante mama samucitaḥ hasta saṃvāhanānām yāsyati ūruḥ sarasa kadalī stambha gauraḥ cala tvam 
SA_GK19_kmeghdpu-186	tasmin kāle jalada yadi sā labdhanidrāsukhā syād anvāsyaināṃ stanitavimukho yāmamātraṃ sahasva /	tasmin kāle jalada yadi sā labdha nidrā sukhā syāt anvāsya enām stanita vimukhaḥ yāma mātram sahasva 
SA_GK19_kmeghdpu-187	mā bhūd asyāḥ praṇayini mayi svapnalabdhe kathaṃ cit sadyaḥ kaṇṭhacyutabhujalatāgranthi gāḍhopagūḍham // KMgD_94 //	mā bhūt asyāḥ praṇayini mayi svapna labdhe katham cit sadyas kaṇṭha cyuta bhuja latā granthi gāḍha upagūḍham 
SA_GK19_kmeghdpu-188	tām utthāpya svajalakaṇikāśītalenānilena pratyāśvastāṃ samam abhinavair jālakair mālatīnām /	tām utthāpya sva jala kaṇikā śītalena anilena pratyāśvastām samam abhinavaiḥ jālakaiḥ mālatīnām 
SA_GK19_kmeghdpu-189	vidyudgarbhe stimitanayanāṃ tvatsanāthe gavākṣe vaktuṃ dhīrastanitavacanair māninīṃ prakramethāḥ // KMgD_95 //	vidyut garbhe stimita nayanām tvad sanāthe gavākṣe vaktum dhīra stanita vacanaiḥ māninīm prakramethāḥ 
SA_GK19_kmeghdpu-190	bhartur mitraṃ priyam avidhave viddhi mām ambuvāhaṃ tatsaṃdeśān manasi nihitād āgataṃ tvatsamīpam /	bhartuḥ mitram priyam avidhave viddhi mām ambuvāham tad saṃdeśāt manasi nihitāt āgatam tvad samīpam 
SA_GK19_kmeghdpu-191	yo vṛndāni tvarayati pathi śrāmyatāṃ proṣitānāṃ mandrasnigdhair dhvanibhir abalāveṇimokṣotsukāni // KMgD_96 //	yaḥ vṛndāni tvarayati pathi śrāmyatām proṣitānām mandra snigdhaiḥ dhvanibhiḥ abalā veṇi mokṣa utsukāni 
SA_GK19_kmeghdpu-192	ity ākhyāte pavanatanayaṃ maithilīvonmukhī sā tvām utkaṇṭhocchvasitahṛdayā vīkṣya saṃbhāvya caiva /	iti ākhyāte pavanatanayam maithilī iva unmukhī sā tvām utkaṇṭhā ucchvasita hṛdayā vīkṣya saṃbhāvya ca eva 
SA_GK19_kmeghdpu-193	śroṣyaty asmāt param avahitā saumya sīmantinīnāṃ kāntodantaḥ suhṛdupanataḥ saṃgamāt kiṃ cid ūnaḥ // KMgD_97 //	śroṣyati asmāt param avahitā saumya sīmantinīnām kānta udantaḥ suhṛd upanataḥ saṃgamāt kim cit ūnaḥ 
SA_GK19_kmeghdpu-194	tām āyuṣman mama ca vacanād ātmanaś copakartuṃ brūyā evaṃ tava sahacaro rāmagiryāśramasthaḥ /	tām āyuṣmat mama ca vacanāt ātmanaḥ ca upakartum brūyāḥ evam tava sahacaraḥ rāmagiri āśrama sthaḥ 
SA_GK19_kmeghdpu-195	avyāpannaḥ kuśalam abale pṛcchati tvāṃ viyuktaḥ pūrvāśāsyaṃ sulabhavipadāṃ prāṇinām etad eva // KMgD_98 //	avyāpannaḥ kuśalam abale pṛcchati tvām viyuktaḥ pūrva āśāsyam sulabha vipadām prāṇinām etat eva 
SA_GK19_kmeghdpu-196	aṅgenāṅgaṃ tanu ca tanunā gāḍhataptena taptaṃ sāsreṇāsradravam aviratotkaṇṭham utkaṇṭhitena /	aṅgena aṅgam tanu ca tanunā gāḍha taptena taptam sa asreṇa asra dravam avirata utkaṇṭham utkaṇṭhitena 
SA_GK19_kmeghdpu-197	uṣṇocchvāsaṃ samadhikatarocchvāsinā dūravartī saṃkalpais tair viśati vidhinā vairiṇā ruddhamārgaḥ // KMgD_99 //	uṣṇa ucchvāsam samadhikatara ucchvāsinā dūra vartī saṃkalpaiḥ taiḥ viśati vidhinā vairiṇā ruddha mārgaḥ 
SA_GK19_kmeghdpu-198	śabdākhyeyaṃ yad api kila te yaḥ sakhīnāṃ purastāt karṇe lolaḥ kathayitum abhūd ānanasparśalobhāt /	śabda ākhyeyam yat api kila te yaḥ sakhīnām purastāt karṇe lolaḥ kathayitum abhūt ānana sparśa lobhāt 
SA_GK19_kmeghdpu-199	so 'tikrāntaḥ śravaṇaviṣayaṃ locanābhyām adṛṣṭas tvām utkaṇṭhāviracitapadaṃ manmukhenedam āha // KMgD_100 //	saḥ u tikrāntaḥ śravaṇa viṣayam locanābhyām adṛṣṭaḥ tvām utkaṇṭhā viracita padam mad mukhena idam āha 
SA_GK19_kmeghdpu-200	śyāmāsv aṅgaṃ cakitahariṇīprekṣite dṛṣṭipātaṃ vaktracchāyāṃ śaśini śikhināṃ barhabhāreṣu keśān /	śyāmāsu aṅgam cakita hariṇī prekṣite dṛṣṭi pātam vaktra chāyām śaśini śikhinām barha bhāreṣu keśān 
SA_GK19_kmeghdpu-201	utpaśyāmi pratanuṣu nadīvīciṣu bhrūvilāsān hantaikasthaṃ kva cid api na te caṇḍi sādṛśyam asti // KMgD_101 //	utpaśyāmi pratanuṣu nadī vīciṣu bhrū vilāsān hanta ekastham kva cit api na te caṇḍi sādṛśyam asti 
SA_GK19_kmeghdpu-202	tvām ālikhya praṇayakupitāṃ dhāturāgaiḥ śilāyām ātmānaṃ te caraṇapatitaṃ yāvad icchāmi kartum /	tvām ālikhya praṇaya kupitām dhātu rāgaiḥ śilāyām ātmānam te caraṇa patitam yāvat icchāmi kartum 
SA_GK19_kmeghdpu-203	asrais tāvan muhur upacitair dṛṣṭir ālupyate me krūras tasminn api na sahate saṃgamaṃ nau kṛtāntaḥ // KMgD_102 //	asraiḥ tāvat muhur upacitaiḥ dṛṣṭiḥ ālupyate me krūraḥ tasmin api na sahate saṃgamam nau kṛtāntaḥ 
SA_GK19_kmeghdpu-204	mām ākāśapraṇihitabhujaṃ nirdayāśleṣahetor labdhāyās te katham api mayā svapnasaṃdarśaneṣu /	mām ākāśa praṇihita bhujam nirdaya āśleṣa hetoḥ labdhāyāḥ te katham api mayā svapna saṃdarśaneṣu 
SA_GK19_kmeghdpu-205	paśyantīnāṃ na khalu bahuśo na sthalīdevatānāṃ muktāsthūlās tarukisalayeṣv aśruleśāḥ patanti // KMgD_103 //	paśyantīnām na khalu bahuśas na sthalīdevatānām muktā sthūlāḥ taru kisalayeṣu aśru leśāḥ patanti 
SA_GK19_kmeghdpu-206	bhittvā sadyaḥ kisalayapuṭān devadārudrumāṇāṃ ye tatkṣīrasrutisurabhayo dakṣiṇena pravṛttāḥ /	bhittvā sadyas kisalaya puṭān devadāru drumāṇām ye tad kṣīra sruti surabhayaḥ dakṣiṇena pravṛttāḥ 
SA_GK19_kmeghdpu-207	āliṅgyante guṇavati mayā te tuṣārādrivātāḥ pūrvaṃ spṛṣṭaṃ yadi kila bhaved aṅgam ebhis taveti // KMgD_104 //	āliṅgyante guṇavati mayā te tuṣārādri vātāḥ pūrvam spṛṣṭam yadi kila bhavet aṅgam ebhiḥ tava iti 
SA_GK19_kmeghdpu-208	saṃkṣipyeta kṣaṇa iva kathaṃ dīrghayāmā triyāmā sarvāvasthāsv ahar api kathaṃ mandamandātapaṃ syāt /	saṃkṣipyeta kṣaṇaḥ iva katham dīrgha yāmā triyāmā sarva avasthāsu ahar api katham manda manda ātapam syāt 
SA_GK19_kmeghdpu-209	itthaṃ cetaś caṭulanayane durlabhaprārthanaṃ me gāḍhoṣmābhiḥ kṛtam aśaraṇaṃ tvadviyogavyathābhiḥ // KMgD_105 //	ittham cetaḥ caṭula nayane durlabha prārthanam me gāḍha uṣmābhiḥ kṛtam aśaraṇam tvad viyoga vyathābhiḥ 
SA_GK19_kmeghdpu-210	nanv ātmānaṃ bahu vigaṇayann ātmanā nāvalambe tat kalyāṇi tvam api sutarāṃ mā gamaḥ kātaratvam /	nanu ātmānam bahu vigaṇayan ātmanā nā avalambe tat kalyāṇi tvam api sutarām mā gamaḥ kātara tvam 
SA_GK19_kmeghdpu-211	kasyātyantaṃ sukham upanataṃ duḥkham ekāntato vā nīcair gacchaty upari ca daśā cakranemikrameṇa // KMgD_106 //	kasya atyantam sukham upanatam duḥkham ekāntataḥ vā nīcais gacchati upari ca daśā cakra nemi krameṇa 
SA_GK19_kmeghdpu-212	śāpānto me bhujagaśayanād utthite śārṅgapāṇau māsān anyān gamaya caturo locane mīlayitvā /	śāpa antaḥ me bhujaga śayanāt utthite śārṅgapāṇau māsān anyān gamaya caturaḥ locane mīlayitvā 
SA_GK19_kmeghdpu-213	paścād āvāṃ virahaguṇitaṃ taṃ tam ātmābhilāṣaṃ nirvekṣyāvaḥ pariṇataśaraccandrikāsu kṣapāsu // KMgD_107 //	paścāt āvām viraha guṇitam tam tam ātma abhilāṣam nirvekṣyāvaḥ pariṇata śarad candrikāsu kṣapāsu 
SA_GK19_kmeghdpu-214	bhūyaś cāha tvam asi śayane kaṇṭhalagnā purā me nidrāṃ gatvā kim api rudatī sasvaraṃ viprabuddhā /	bhūyas ca āha tvam asi śayane kaṇṭha lagnā purā me nidrām gatvā kim api rudatī sa svaram viprabuddhā 
SA_GK19_kmeghdpu-215	sāntarhāsaṃ kathitam asakṛt pṛcchataś ca tvayā me dṛṣṭaḥ svapne kitava ramayan kām api tvaṃ mayeti // KMgD_108 //	sa antarhāsam kathitam asakṛt pṛcchataḥ ca tvayā me dṛṣṭaḥ svapne kitava ramayan kām api tvam mayā iti 
SA_GK19_kmeghdpu-216	etasmān māṃ kuśalinam abhijñānadānād viditvā mā kaulīnād asitanayane mayy aviśvāsinī bhūḥ /	etasmāt mām kuśalinam abhijñāna dānāt viditvā mā kaulīnāt asita nayane mayi aviśvāsinī bhūḥ 
SA_GK19_kmeghdpu-217	snehān āhuḥ kim api virahe hrāsinas te hy abhogād iṣṭe vastuny upacitarasāḥ premarāśībhavanti // KMgD_109 //	snehān āhuḥ kim api virahe hrāsinaḥ te hi abhogāt iṣṭe vastuni upacita rasāḥ prema rāśībhavanti 
SA_GK19_kmeghdpu-218	kac cit saumya vyavasitam idaṃ bandhukṛtyaṃ tvayā me pratyādeśān na khalu bhavato dhīratāṃ kalpayāmi /	kad cit saumya vyavasitam idam bandhu kṛtyam tvayā me pratyādeśāt na khalu bhavataḥ dhīra tām kalpayāmi 
SA_GK19_kmeghdpu-219	niḥśabdo 'pi pradiśasi jalaṃ yācitaś cātakebhyaḥ pratyuktaṃ hi praṇayiṣu satām īpsitārthakriyaiva // KMgD_110 //	niḥśabdaḥ u pi pradiśasi jalam yācitaḥ cātakebhyaḥ pratyuktam hi praṇayiṣu satām īpsita artha kriyā eva 
SA_GK19_kmeghdpu-220	etat kṛtvā priyam anucitaprārthanāvartmano me sauhārdād vā vidhura iti vā mayy anukrośabuddhyā /	etat kṛtvā priyam anucita prārthanā vartmanaḥ me sauhārdāt vā vidhuraḥ iti vā mayi anukrośa buddhyā 
SA_GK19_kmeghdpu-221	iṣṭān deśān vicara jalada prāvṛṣā saṃbhṛtaśrīr mā bhūd evaṃ kṣaṇam api ca te vidyutā viprayogaḥ // KMgD_111 //	iṣṭān deśān vicara jalada prāvṛṣā saṃbhṛta śrīḥ mā bhūt evam kṣaṇam api ca te vidyutā viprayogaḥ 
SA_GK19_kmeghdpu-222	// iti kālidāsaviracitaṃ meghadūtaṃ samāptam //	iti kālidāsa viracitam meghadūtam samāptam 
